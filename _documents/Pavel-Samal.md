---
layout: document
lang: cz
title:
weight: 30
thumb: /v1602140543/nsz/embed-samal.jpg
author:
  name: Pavel Šámal
  position: předseda Nejvyššího soudu
---

Vážený pane předsedo Evropského soudu pro lidská práva,<br/>
vážení páni předsedové obou komor Parlamentu České republiky,<br/>
vážení páni předsedové Ústavního, Nejvyššího i&nbsp;Nejvyššího správního soudu (vrcholných soudních institucí),<br/>
vážená paní ministryně (financí),<br/>
Vaše eminence pane kardinále,<br/>
vážené kolegyně a&nbsp;kolegové,<br/>

je&nbsp;mi velkým potěšením zúčastnit se&nbsp;této konference pojednávající o spravedlivém procesu, jeho limitech a&nbsp;mediální realitě. V&nbsp;mém krátkém vystoupení bych se&nbsp;rád zaměřil na&nbsp;zásadu presumpce neviny jak z hlediska jejího zakotvení ve&nbsp;vnitrostátní právní úpravě České republiky, tak i&nbsp;z pohledu článku 6&nbsp;odst. 2&nbsp;Úmluvy o&nbsp;ochraně lidských práv.

![Pavel Samal]({{site.baseurl}}/assets/img/samal.jpg)

Úvodem lze uvést, že vnitrostátní úprava vychází z Listiny základních práv a&nbsp;svobod (č. 2/1993 Sb.), která v čl. 40&nbsp;odst. 2&nbsp;zdůrazňuje, že každý, proti němuž je&nbsp;vedeno trestní řízení, je&nbsp;považován za&nbsp;nevinného, pokud pravomocným odsuzujícím rozsudkem soudu nebyla jeho vina vyslovena. Zásada presumpce neviny je&nbsp;vymezena v&nbsp;§ 2&nbsp;odst. 2&nbsp;tr. řádu, který stanoví: „Dokud pravomocným odsuzujícím rozsudkem soudu není vina vyslovena, nelze na&nbsp;toho, proti němuž se&nbsp;vede trestní řízení, hledět, jako by&nbsp;byl vinen. Zajímavé je, že v připravovaném novém trestním řádu se&nbsp;předpokládá, že zásada presumpce neviny v něm bude vymezena obdobně jako v Listině, tedy pozitivním způsobem, a&nbsp;to včetně zdůraznění pravidla, podle něhož „ten proti němuž se&nbsp;řízení vede, není povinen dokazovat svoji nevinu“. Navíc bude v rámci této zásady rozvedeno i&nbsp;pravidlo _in dubio pro reo_ z ní vyplývající. Byť je&nbsp;tedy při vymezení této zásady kladen důraz zejména na&nbsp;pravidla dokazování, není možné ji&nbsp;na oblast dokazování omezovat, neboť v obecnější rovině z ní vyplývá i&nbsp;požadavek na nestranný a nezaujatý přístup orgánů činných v trestním řízení. Proto je&nbsp;na zásadu presumpce neviny třeba nahlížet také jako na&nbsp;nástroj na&nbsp;ochranu osobnosti a&nbsp;dobré pověsti osoby před neoprávněným nařčením, že spáchala trestný čin.

V&nbsp;této souvislosti je&nbsp;třeba zohledňovat i judikaturu Evropského soudu pro lidská práva, podle kterého je&nbsp;presumpce neviny porušena, jestliže např. z&nbsp;vyjádření soudu nebo jiného veřejného činitele lze dovodit jeho názor, že osoba, proti níž se&nbsp;řízení vede, je&nbsp;vinna, a&nbsp;to ještě předtím, než byla její vina prokázána zákonným způsobem. Uvedená judikatura vymezuje požadavky i&nbsp;ve vztahu k takovým skutečnostem jako jsou předčasná vyjádření soudu nebo jiných představitelů veřejné moci o&nbsp;vině obviněného nebo obžalovaného.[^1] V této souvislosti je&nbsp;zároveň potřeba rozlišovat mezi tím, zda došlo v rámci informování veřejnosti k prohlášení, že určitá osoba je&nbsp;podezřelá ze&nbsp;spáchání trestného činu, a&nbsp;jasným prohlášením, že osoba spáchala trestný čin, a&nbsp;to bez toho, aby jí v souladu se&nbsp;zákonem byla prokázána vina.[^2] Skutečnost, zda došlo k porušení zásady presumpce neviny, je&nbsp;vždy nutné posoudit s ohledem na&nbsp;okolnosti konkrétního případu, za&nbsp;kterých došlo k uvedenému prohlášení. Zásada presumpce neviny zakazuje především taková prohlášení představitelů veřejné moci o&nbsp;probíhajícím trestním řízení, kterými by&nbsp;se posilovalo přesvědčení veřejnosti o&nbsp;vině podezřelého a&nbsp;kterými by&nbsp;se předjímalo posouzení daných skutečností soudním orgánem.[^3] Tato zásada ovšem nebrání vnitrostátním orgánům, aby informovaly veřejnost o&nbsp;probíhajícím trestním řízení a&nbsp;vyšetřování. Je&nbsp;ale potřeba, aby tak postupovaly se&nbsp;vší rozvahou a&nbsp;obezřetností.[^4] ESLP v této souvislosti zdůraznil důležitost výběru slov veřejnými činiteli v jejich vyjádřeních předtím, než osoba byla postavena před soud a&nbsp;shledána vinnou pro spáchání trestného činu.

K uvedenému se relativně nedávno vyjádřil ESLP ve&nbsp;věci Maslarova proti Rusku[^5]. V předmětném případě ESLP rozhodoval mimo jiné o&nbsp;tom, zda výroky tiskového mluvčího státního zastupitelství došlo k&nbsp;porušení zásady presumpce neviny. Tiskový mluvčí se&nbsp;značně vymezil vůči paní Maslarové, když uvedl, že je&nbsp;téměř jisté, že zneužila veřejné prostředky. Pronesené výroky přesáhly podle názoru ESLP rámec pouhého sdělení informací, protože jednoznačně uváděly, že stěžovatelka stála za&nbsp;zneužitím veřejných prostředků. Podle ESLP se&nbsp;tiskový mluvčí musí vyhnout jakýmkoli významovým nejasnostem ve&nbsp;vztahu k vedení trestního stíhání. Jelikož tyto výroky bylo možné vykládat jako kategorická tvrzení vysokého představitele státu o&nbsp;vině stěžovatelky spočívající ve&nbsp;zneužití veřejných prostředků, ESLP konstatoval, že došlo k porušení čl. 6&nbsp;odst. 2&nbsp;Úmluvy a&nbsp;připomněl, že stát a&nbsp;jeho orgány mají povinnost objektivně informovat o&nbsp;probíhajícím vyšetřování či trestním řízení. Tiskový mluvčí a&nbsp;jiní zaměstnanci na&nbsp;soudech či státních zastupitelstvích se&nbsp;musí vyvarovat takových výroků, které by&nbsp;předjímaly vinu obviněného nebo obžalovaného.

Základní pravidla vztahující se&nbsp;k informování veřejnosti o&nbsp;probíhajícím trestním řízení jsou v českém trestním řádu uvedena v ustanovení § 8a&nbsp;a násl. Orgány činné v trestním řízení nesmí při poskytování informací ohrozit objasňování skutečností důležitých pro posouzení věci, neboť předčasné zveřejnění jednotlivých skutečností trestního řízení by&nbsp;mohlo ztížit nebo dokonce zmařit objasnění celé trestní věci a&nbsp;usvědčení pachatele. Zvláštní velmi přísná právní úprava pak platí podle zákona č. 218/2003 Sb., o&nbsp;soudnictví ve&nbsp;věcech mládeže, kde u&nbsp;mladistvých i&nbsp;dětí mladších patnácti let je&nbsp;uplatňován zásadní zákaz zveřejňování informací, které by&nbsp;mohly vést ke&nbsp;ztotožnění osoby mladší osmnácti let, proti které se&nbsp;řízení vede. Orgány činné v trestním řízení také nesmějí o&nbsp;účastnících trestního řízení zveřejňovat údaje, které přímo nesouvisejí s&nbsp;trestnou činností. Chrání se&nbsp;tak osobnost a&nbsp;osobní údaje všech účastníků trestního řízení. Orgány činné v trestním řízení tedy musí respektovat zásadu presumpce neviny stanovenou v&nbsp;§ 2&nbsp;odst. 2&nbsp;tr. řádu.

K&nbsp;naplnění zásady presumpce neviny směřuje i&nbsp;poslední věta § 8a&nbsp;odst. 1&nbsp;tr. řádu. Zdůrazňuje se&nbsp;zde, že o&nbsp;osobě, proti které je&nbsp;řízení vedeno, se&nbsp;v přípravném řízení nesmějí zveřejnit informace umožňující zjištění její totožnosti. Je&nbsp;totiž třeba zajistit utajení určitých informací o&nbsp;podezřelém (později obviněném), aby byl co&nbsp;nejvíce omezen difamující účinek trestního řízení. V&nbsp;dalších fázích řízení nesmí být sdělováno plné jméno a&nbsp;příjmení fyzické osoby, popř. další údaje, z&nbsp;nichž by&nbsp;bylo možno zjistit její totožnost. Pokud je&nbsp;veřejnosti i&nbsp;přesto celé jméno a&nbsp;příjmení podezřelé nebo obviněné fyzické osoby známo, je&nbsp;nutno sdělení podat tak, aby bylo v souladu se&nbsp;zásadou presumpce neviny. Obviněný totiž nakonec nemusí být odsouzen, ale naopak trestní stíhání může být zastaveno nebo obžalovaný může být zproštěn obžaloby. Orgány činné v&nbsp;trestním řízení mohou zveřejnit informace umožňující zjištění totožnosti osoby pouze v&nbsp;případě, že je&nbsp;to nezbytné pro dosažení účelu trestního řízení, a&nbsp;pouze v&nbsp;nezbytném rozsahu a&nbsp;za podmínek uvedených v&nbsp;§ 8d&nbsp;tr. řádu. Jednou z výjimek ze&nbsp;zákazu zveřejnění informací je&nbsp;veřejný zájem. Platí, že pokud převáží veřejný zájem a&nbsp;právo veřejnosti na&nbsp;informace nad zájmem na&nbsp;ochranu osobních údajů a&nbsp;soukromí jednotlivce, může dojít ke zveřejnění takových údajů. Uvedené je&nbsp;úzce propojeno s&nbsp;ochranou novinářů a&nbsp;jejich právem na&nbsp;šíření informací – novináři ovšem musí jednat v dobré víře a&nbsp;na přesném skutkovém základě a&nbsp;také poskytovat spolehlivé a&nbsp;přesné informace.

Veřejnost má tak na&nbsp;straně jedné zájem na&nbsp;stíhání a&nbsp;odsouzení pachatele trestného činu a&nbsp;z toho vyplývající právo na&nbsp;informace o&nbsp;probíhajícím trestním řízení. Na&nbsp;straně druhé tu&nbsp;ovšem existuje zájem obviněného, aby o&nbsp;jeho vině či nevině rozhodoval ve&nbsp;spravedlivém procesu nestranný soud respektující presumpci neviny. Orgány činné v trestním řízení musí při informování veřejnosti přihlížet k&nbsp;tomu, aby nedošlo k ohrožení objasňování trestné činnosti. Zároveň musí respektovat zásadu presumpce neviny, ze&nbsp;které vyplývají pro představitele veřejné moci, včetně tiskových mluvčích, konkrétní požadavky. Přednesené výroky se&nbsp;ve smyslu judikatury ESLP musí vhodně formulovat, aby nevytvářely v očích veřejnosti dojem nebo přesvědčení o&nbsp;vině dané osoby. Zásada presumpce neviny tak nebrání informování veřejnosti o&nbsp;trestním řízení - to&nbsp;se ale musí vyhnout jakýmkoli nejasnostem a&nbsp;musí podat přesné informace o&nbsp;probíhajícím trestním řízení a&nbsp;procesním postavení konkrétních osob.

Děkuji za&nbsp;pozornost.

<!-- Footnotes themselves at&nbsp;the bottom. -->

## Notes

[^1]: Viz například rozsudek ze&nbsp;dne 10. 02. 1995 ve&nbsp;věci [Allenet de&nbsp;Ribemont proti Francii](https://hudoc.echr.coe.int/eng#22itemid%22:[%22001-57914%22]}), 15175/89, §§35-36.
[^2]: Viz například rozsudek z 27. 2. 2007 ve&nbsp;věci [Nešťák proti Slovensku](https://hudoc.echr.coe.int/eng#22itemid%22:[%22001-79608%22]}), 65559/01, §89.
[^3]: Viz například rozsudek z 24. 4. 2008 ve věci [Ismailov a&nbsp;další proti Rusku](https://hudoc.echr.coe.int/eng#22itemid%22:[%22001-86086%22]}), č. 2947/06, §161.
[^4]: Rozsudek z 22.4. 2010 ve věci [Fatullayev proti Ázerbájdžánu](https://hudoc.echr.coe.int/eng#22itemid%22:[%22001-98401%22]}), 40984/07, §159.
[^5]: Rozsudek ze dne 30. 4. 2019 ve věci [Maslarova proti Bulharsku](http://hudoc.echr.coe.int/eng?i=001-189590), 26966/10.
