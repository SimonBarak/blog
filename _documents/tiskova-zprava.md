---
layout: document
lang: cz
title: Mezinárodní konference NSZ se zaměřila na vztah justice a&nbsp;médií
weight: 200
thumb: /v1603199935/nsz/embed-tiskova-zprava.jpg
author:
  name: Tisková zpráva
  position:
---

# Mezinárodní konference NSZ se zaměřila na vztah justice a&nbsp;médií

Praha 28. listopadu 2019 – Lze najít rovnováhu mezi ochranou soukromí a&nbsp;právem informovat veřejnost? Je vůbec možné v&nbsp;éře médií ochránit práva všech aktérů trestního řízení? Který veřejný zájem má převážit? Na tyto a&nbsp;další ožehavé otázky upozornila mezinárodní konference „Spravedlivý proces a&nbsp;mediální realita“, kterou uspořádalo Nejvyšší státní zastupitelství ve spolupráci s&nbsp;Evropským soudem pro lidská práva ve čtvrtek 28. listopadu 2019 v&nbsp;prostorách Strahovského kláštera v&nbsp;Praze.

![Foto z konference](/blog/assets/img/tiskova-zprava.jpg)

Cílem konference bylo upozornit na otázku dodržování principů „fair trial“ v&nbsp;době enormní a&nbsp;všudypřítomné mediální pozornosti. Nejvyšší státní zástupce Pavel Zeman ve svém úvodním vystoupení připomněl třicáté výročí sametové revoluce: „Je bezesporu dobře, že jak média, tak veřejná žaloba se staly sebevědomými hráči v&nbsp;rámci našeho demokratického vývoje. Pokud však chceme demokracii, kterou jsme před 30 lety znovu získali, udržet a&nbsp;kultivovat, a&nbsp;pokud chceme udržet a&nbsp;rozvíjet právní stát, musíme si být vědomi toho, že každá hra má svoje pravidla.“

Jedinečná kombinace přednášejících nabídla několik úhlů pohledu na neustálý konflikt mezi protichůdnými zájmy informace šířit a&nbsp;naopak informace chránit. Na jaké aspekty spravedlivého procesu ve vztahu k&nbsp;médiím klade důraz Evropský soud pro lidská práva, přiblížil jeho předseda Linos-Alexandre Sicilianos: „O probíhajících trestních řízeních je třeba informovat uvážlivě, obezřetně a&nbsp;s respektem k&nbsp;právu na soukromí,“ zdůraznil Sicilianos. Na limity svobody projevu a&nbsp;otázku medializace soudních rozhodnutí se ve svých příspěvcích zaměřili také další soudci štrasburského tribunálu Aleš Pejchal a&nbsp;Krzysztof Wojtyczek.

Vrchní státní zástupkyně v&nbsp;Praze Lenka Bradáčová vysvětlila, proč nemůže být informování o&nbsp;probíhajících trestních řízeních zcela neomezené. Srovnání s&nbsp;perspektivou praktického žurnalisty pak nabídlo vystoupení Vladimíra Piskáčka, někdejšího ředitele redakcí mediálního domu Economia, který prezentoval svoje východiska v&nbsp;nedávném sporu o&nbsp;rozsah zveřejněných informací v&nbsp;konkrétní neskončené trestní kauze. S&nbsp;akademickým nadhledem se na téma informování o&nbsp;trestních procesech i&nbsp;na otázku důvěryhodnosti justice zaměřila socioložka médií Marína Urbániková z&nbsp;Masarykovy univerzity.

Konference se účastnila řada významných hostů, předsedové obou komor Parlamentu České republiky, předsedové nejvyšších soudních institucí, kardinál Dominik Duka, jehož pohostinství Nejvyšší státní zastupitelství při pořádání konference využilo, a&nbsp;další představitelé justice i&nbsp;veřejného života.

Petr Malý,<br/>
tiskový mluvčí NSZ
